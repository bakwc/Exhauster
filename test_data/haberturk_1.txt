(A) Milli Futbol Takımı'nın, 500. maçında 14 Kasım Çarşamba günü İstanbul'da Danimarka Milli Takımı ile yapacağı özel karşılaşmanın programı açıklandı. Türkiye Futbol Federasyonu'ndan yapılan açıklamada, ay-yıldızlı futbolcuların 11 Kasım Pazar günü saat 20.00'de Le Meridien Otel'de kampa gireceği bildirildi. (A) Milli Takım Teknik Direktörü Abdullah Avcı, teknik heyet ve milli takım kadrosunda yer alan bazı oyuncuların, 12 Kasım Pazartesi günü saat 12.00'de Esma Sultan Yalısı'nda düzenlenecek 2013 FIFA 20 Yaş Altı Dünya Kupası maskot tanıtım törenine katılacağı ifade edildi. Ay-yıldızlıların, Danimarka maçının ilk antrenmanını, 12 Kasım Pazartesi günü saat 19.30'da Kasımpaşa Recep Tayyip Erdoğan Stadı'nda yapacağı belirtildi. Teknik direktör Abdullah Avcı ve bir futbolcunun katılacağı basın toplantısının 13 Kasım Salı günü saat 12.00'de Le Meridien Otel'de olacağı, millilerin aynı gün saat 18.00'de BJK İnönü Stadı'nda Danimarka maçının son antrenmanını yapacağı kaydedildi. A Milli Takım'ın aday kadrosu şöyle: Ersan Gülüm (Beşiktaş), Alper Potuk (Eskişehir), Bekir İrtegün, Caner Erkin, Mert Günok, Gökhan Gönül, Hasan Ali Kaldırım, Mehmet Topal, Volkan Demirel (Fenerbahçe), Emre Çolak, Burak Yılmaz, Hamit Altıntop, Selçuk İnan, Semih Kaya, Umut Bulut (Galatasaray), Aykut Demir (Gençlerbirliği), Onur Kıvrak, Soner Aydoğdu (Trabzonspor), Arda Turan, Emre Belözoğlu (Atletico Madrid), Kerim Frei (Cardiff City), Nuri Şahin (Liverpool), Sercan Sararer (Fürth), Mevlüt Erdinç (Rennes), Gökhan Töre (Rubin Kazan).