Ülke çapında şiddetli eylemlere rağmen Yunan milletvekilleri yeni bir dizi kesinti önlemini onayladı. Ülkeye sağlanacak kurtarma paketinin yaklaşan taksitinin serbest bırakılması için gereken kesinti önlemleri, sadece 3 oy farkla –toplam 153 oyla- kabul edildi. 13,5 milyar Euro'luk paket, vergi artışları ve emeklilik maaşı kesintileri içeriyor. Gün içinde Atina polisi, kendilerine petrol bombaları atan protestoculara karşı göz yaşartışı gaz kullandı. Yunanistan Başbakanı Antonis Samaras, "ülkeyi felaketten kurtarmak için" bu paketin onaylanması gerektiğini vurguluyordu. Yunan hükümetlerinin son 4 yılda hazırladığı üçüncü kesinti paketinde, vergi artışlarının yanı sıra, ortalama 65 olan emeklilik yaşının 2 yıl artırılması, ücret ve emekli maaşlarının düşürülmesi gibi önlemler yer alıyor. Atina'da bulunan BBC muhabiri Mark Lowen ise, sokaklardaki direnişe bakılırsa kesinti önlemlerinin hayata geçirilmesinin oldukça zor olacağını söylüyor. Grev sürüyor. Sendikalar ve sol gruplar, Atina'daki Sintagma Meydanı'nda toplanarak, parlamentoda görüşülen kesinti paketi tasarısını protesto etti. "Halk, boyun eğme!" sloganı atan göstericiler ile polis arasında çatışma çıktı. Polisin göz yaşartıcı gazla dağıtmaya çalıştığı göstericiler polise molotof kokteyli ve işaret fişeği attı. Yunanistan'daki 4 milyon çalışanın yarısını temsil eden iki sendika konfederasyonu dün ve bugün "genel grev" ilan etmişti.