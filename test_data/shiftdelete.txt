Xbox artık resmi olarak Türkiye'ye ayak basıyor. Biz de Xbox'ın Türkiye lansmanında Microsoft Türkiye Genel Müdürü Tamer Özmen ile Xbox'ın Türkiye çıkarmasını konuştuk. Microsoft'un 2006 yılında piyasaya çıkardığı oyun konsolu Xbox 360 artık resmi olarak Türkiye'ye geldi. Her sene geldi, gelecek söylemleriyle gündemde dolaşan ancak 6 yıldır göremediğimiz Xbox, artık Microsoft Türkiye tarafından pazara resmi olarak sunuldu. Kaç yıl önce çıkan konsolu daha yeni mi getiriyorlar diyenler çoğunlukta tabii. Bu konuda Microsoft Türkiye'nin sadece Xbox 360'ı değil Xbox markasını getirdiğinin altını çizelim. Yani Xbox 360 cihazıyla birlikte Türkçe Xbox menüsü, Xbox Live 'da Türkiye seçeneği gibi avantajlarla birlikte geliyor. Ayrıca yeni çıkacak olan konsolun da artık çok geçmeden Türkiye'ye geleceğini söyleyebiliriz. Şu an bile bazı ülkelerde Xbox 360 satışı olmasına rağmen Live hizmeti bulunmuyor. Microsoft Türkiye Genel Müdürü Tamer Özmen ile yaptığımız röportaj: Xbox'ın Türkiye'ye gelmesiyle birlikte çeşitli servislerde de bir hareketlilik söz konusu. Bunlardan ilki Xbox Music hizmeti. Windows 8, Windows Phone 8 ve Xbox içerisinde yer alan Xbox Music hizmeti ile binlerce hatta milyonlarca şarkıyı dinlemek mümkün. Lansmanda Tamer Özmen, Türkçe parçalar konusunda anlaşmaların yapıldığını, 1-2 aya kadar hizmetin Türkiye'de tüm dünya şarkılarına ek olarak Türkçe müziklerle birlikte hizmete açılacağını söyledi. Bir önemli gelişme de oyunların Türkçeleştirilmesi konusu. Önümüzdeki dönemde satılacak bazı oyunların (ki duyumlarımıza göre Hitman Absolution bunlardan biri) Türkçe altyazı ile birlikte satılacağını belirtelim. Bu seneye yetişmese de önümüzdeki sene Türkçe konuşan oyunlar görebileceğiz. Bu arada Live'dan da Türk kredi kartlarıyla alışveriş yapmak artık mümkün. Xbox 360'ın fiyatı ve oyunları. Xbox 360, 19 Kasım'da İstiklal Caddesinde bulunan Teknosa mağazasında satışa sunulacak. 250 GB, 4 GB gibi paketlerin yanı sıra Kinect bulunan ve bulunmayan, ayrıca Halo 4 gibi Limited Edition paketler de bulunacak. Bu paketlere bağlı olarak konsolun fiyatı da değişkenlik gösterecek. Şu an için Teknosa'nın internet sitesinden Halo 4 Limited Edition konsoluna erişmek mümkün. Konsol, 320 GB kapasiteye, Halo 4 tasarımına, 2 gamepad'e ve Halo 4, Halo Reach, Halo 3 ve Halo ODST oyunlarına sahip. Fiyatı ise 999 TL. Daha düşük paketler ile fiyatın da daha düşük olacağını söyleyebiliriz.