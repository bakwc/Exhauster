Chelsea-Manchester United karşılaşmasında, Obi Mikel'e hakaret ettiği öne sürülen hakem Mark Clattenburg, İngiltere Futbol Federasyonu'na ifade verdi. İngiltere'de büyük yankı uyandıran 'ırkçı hakem' olayında sıcak gelişmeler yaşanıyor. Chelsea'nin, Manchester United'a 3-2 yenildiği karşılaşmanın ardından, hakem Mark Clattenburg'un John Obi Mikel'e ırkçı ifadeler kullandığı iddia edilmişti. Chelsea'nin bu şikayetini gözönünde bulunduran İngiltere Futbol Federasyonu, Clattenburg ile yardımcılarının ifadelerini aldı. Yapılan açıklamada, son kararın önümüzdeki hafta içerisinde verileceği dile getirildi. Bu olayın ardından maç yönetmeyen Clattenburg, suçsuz bulunması halinde Chelsea'ye dava açacağını açıklamıştı.